Metaverse Nedir?
Metaverse kavramı ilk olarak 1992 tarihli Neal Stephenson’ın Snow Crash isimli romanında karşımıza çıkıyor. Roman, geleceğe dair daha çok distopik bir görüşü ortaya koyuyor olsa da metaverse’e olumlu anlamda bir ışık tutmadı. Yazar Neal Stephenson, metaverse terimini bir tür yeni nesil sanal gerçeklik tabanlı internet olarak hayal etti. Stephenson’ın metaverse’ünde statü elde etmenin yolu, bir kullanıcının avatarının karmaşıklığı ile temsil edilen teknik beceriydi. Durumun bir başka göstergesi ise bazı kısıtlı ortamlara erişim yeteneğiydi. Bunu aslında bugün bazı web sitelerinin kullandığı ödeme duvarları ve kayıt gereksinimlerinin habercisi olarak görmek mümkün.
Ernest Cline tarafından yazılan Ready Player One, metaverse fikrini popülerleştirmeye yardımcı olan bir başka roman oldu. Daha sonra Steven Spielberg tarafından beyaz perdeye taşındı. 2011 tarihli distopik bilim kurgu romanı, insanların The Oasis adlı sanal bir gezegende dünyayı saran sorunlardan kaçtığı 2045 yılında geçiyor. Kullanıcılar, dijital ortamdaki nesneleri yakalamalarına ve dokunmalarına izin veren bir sanal gerçeklik vizörü ve dokunsal eldivenler kullanarak dünyaya erişiyorlar. Sinema ve edebiyat dünyasından çıkan eserlerin ötesinde zaman içinde bazı teknoloji şirketleri bu konsepte dayalı çevrimiçi topluluklar geliştirdi, özellikle de 2003’te piyasaya sürülen Second Life’ın bu konuda öne çıktığını söylemek gerek.

Tüm Dijital Ekosistemi Bir Araya Getiren Merkeziyetsiz Bir Evren
Teknolojinin bugün geldiği noktada hayatımızda birbirinden bağımsız oyunlar, alışveriş platformları, bilgi, iletişim platformları gibi yüz binlerce online dünya var. Dahası her biri kendi alanında devrim yaratan blok zinciri, NFT, sanal gerçeklik, artırılmış gerçeklik gibi yenilikçi birçok teknolojinin giderek yaygınlaştığına şahitlik ediyoruz. Metaverse kavramını bu noktada tüm bu dijital dünyaları tek bir yerde toplayan, kapsayan ve birleştiren merkeziyetsiz online bir evren gibi düşünebilirsiniz.
Metaverse daha teknik bir tanıma göre, VR (Virtual Reality) yani sanal gerçeklik ve AR (Augmented Reality) yani artırılmış gerçeklik projelerinin, blockchain sistemi kullanarak hayata geçirilmiş halidir. Bu evrende edindiğiniz dijital varlıklar blockchain sistemiyle kaydediliyor. Bu sayede metaverse’ü kullanan herkesin dijital varlıkları korunmuş ve benzersiz hale getirilmiş oluyor. Varlık alım satımları da metavserse coin denilen dijital paralar yoluyla gerçekleşiyor. Böylece NFT (Non Fungible Token) yani Değiştirilemez Tokenler sayesinde sahiplik ve telif hakkı sorunları ortadan kalkmış oluyor.

Metaverse’de insanlar kendilerini temsil etmek, birbirleriyle iletişim kurmak ve sanal olarak bir topluluğun parçası olmak için avatarlar kullanıyorlar. Meta veri tabanında, metaverse coinleri kullanarak avatarlarını giydiriyorlar, örneğin bir video oyununda kullanmak üzere çeşitli ekipmanlar satın alıyorlar. Dahası kullanıcılar ayrıca sanal gerçeklik araçları ile meta veri tabanında eğlence amaçlı seyahat edebiliyorlar. Zuckerberg bu konuda şöyle bir öngörüde bulunuyor: “Avatarlar bugün profil resimleri kadar yaygın olacak, ancak statik bir görüntü yerine sizin, ifadelerinizin, hareketlerinizin 3 boyutlu formatı olacak. Farklı uygulamalar ve deneyimler için sanal gardırobunuz olacak.”
Metaverse ise internetin üzerinde kuruludur. Meta veri tabanında, kullanıcılar sanal gerçeklik (VR), artırılmış gerçeklik (AR), yapay zekâ, sosyal medya ve metaverse coin teknolojileri kullanarak fiziksel dünyanın özelliklerini taklit eden sanal bir dünyada dolaşırlar. İnternet, insanların “taradığı” bir şeydir. Metaverse ise bir anlamda işin sonraki adımıdır, yani insanların yaşadığı bir sanal bir evrendir.
Metaverse’e ilgi sadece teknoloji şirketleri dünyasından değil. Araştırmalara göre aktif metaverse kullanıcılarının oranı, 2020’nin başlangıcı ile haziran 2021 arasında yaklaşık 10 kat artmış durumda. Sektör bağımsız, tüm marka ve ajansların son dönemde bir numaralı gündemi metaverse. Ne kadar doğru anlaşıldığı pekala tartışılır, bunu zaman gösterecek. Bu ilginin neticesinde son zamanlarda metaverse dünyasında arsa yatırımlarının tüm dünyada çok büyük bir ivme kazandığını söyleyebiliriz. MetaMetric Solutions tarafından yayınlanan güncel bir çalışmaya göre dört büyük metaverse platformundaki arsa satışları 2021’de 501 milyon dolara ulaşmış durumda. Araştırma firması Strategy Analytics, küresel metaverse pazarının 2026 yılına kadar yaklaşık 42 milyar dolara ulaşacağını öngörüyor. Grayscale tarafından kasım ayında yayımlanan bir başka rapor, sektörün toplam değerinin önümüzdeki yıllarda trilyon dolar seviyelerine ulaşacağını ortaya koyuyor. Gartner tarafından servis edilen bir rapor 2026 yılına kadar insanların yüzde 25’inin eğitim, iş, alışveriş, sosyal medya ve eğlence için metaverse’te en az bir saat geçirmesini bekliyor. Aynı rapora göre 2026 yılına kadar dünyadaki kurumların yüzde 30’unun Metaverse üzerinde ürün ve hizmetlere sahip olacağı öngörülüyor.

